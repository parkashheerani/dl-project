چھلاوہ کی اداکارہ زارا نور عباس: بشریٰ انصاری کی بھانجی ہونے کے فائدے بھی ہیں اور نقصان بھی۔۔۔
ٹیلی وژن پر مقبولیت کمانے کے بعد اب پاکستان کی فلموں میں کام کر کے پذیرائی سمیٹنے والی اداکارہ زارا نور کا کہنا ہے کہ اگرچہ والدہ اور خالہ کے اداکارہ ہونے کے باعث لوگ ان سے سوچ سمجھ کر بات کرتے ہیں تاہم انھیں کام ان کی صلاحیتوں کی وجہ سے ملا ہے۔

زارا نور کی ایک فلم ’چھلاوہ‘ عید پر شائقین کو دیکھنے کو ملی جبکہ دوسری ’پرے ہٹ لو‘ ہے۔

بی بی سی کی فیفی ہارون کو دیے گئے خصوصی انٹرویو میں زارا نور کا اپنے کرداروں کے حوالے سے کہنا تھا کہ انھوں نے یہ اس لیے کیے کہ وہ وقت کے ساتھ ساتھ اپنی صلاحیتوں کو نکھارنا چاہتی تھیں۔

انڈسٹری میں اپنی ساتھی اداکاراؤں کے بارے میں ان کا کہنا تھا کہ وہ کافی تعاون کرنے والی ہیں۔

ان کا کہنا تھا کہ مایا علی ان کی انڈسٹری میں آنے سے پہلے سے ہی ان کی صلاحتیوں کے بارے میں پراعتماد تھیں۔

ان کے بقول ’مایا نے تو پہلے ہی شور مچانا شروع کر دیا تھا کہ پِکو (زارا کا پیار کا نام) کا ڈانس ایسا اور پِکو کی اداکاری ایسی۔۔۔ تو سب نے کہا تو اچھا تو پھر یہ اچھا ہی کرتی ہو گی۔‘یہ بھی پڑھیے
پاکستانی فلمیں عوام کا دل جیتنے میں ناکام کیوں؟

’شیردل میں انڈیا کو کہیں گالی نہیں دی گئی‘

کچن میں کہیں پیسے ملتے ہیں اور کہیں پیار

’اپنے جسم کے ذریعے توجہ حاصل نہیں کرنا چاہتی‘

فلم ’چھلاوہ‘ میں زارا مہوش حیات کے ساتھ کام کر رہی ہیں۔ کسی دوسری بڑی ہیروئین کے ساتھ چھوٹے کردار کر کے انہیں اپنے کردار کے دب جانے کا خوف تو نہیں ہوتا؟

اس بارے میں زارا کا کہنا تھا ’اگر میں معاون کردار کے لیے سیٹ پر جاتی ہوں تو مجھے علم ہوتا ہے کہ میری یہاں ایک مخصوص جگہ ہے اور دوسری جگہ کسی دوسری ہیروئین مایا یا ماہرہ کی ہے، میں اس میں دخل اندازی نہیں کروں گی۔‘