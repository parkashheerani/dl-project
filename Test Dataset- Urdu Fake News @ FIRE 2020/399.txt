انٹر اسکواڈ وارم اپ میچ,کھلاڑیوں پر کوچز کی بھرپور نگاہ
وورسٹر (سپورٹس ڈیسک) انگلینڈ کے خلاف ٹیسٹ سیریز سے قبل بابر اعظم الیون اور اظہر علی الیون کے درمیان دو روزہ انٹرا سکواڈ وارم اپ کرکٹ میچ میں مختلف کمبی نیشن کی آزمائش کی گئی۔ اتوار کو وورسٹر کاؤنٹی گراؤنڈ پر شروع ہونے والے اس میچ میں بابر اعظم الیون نے ابتدائی بیٹنگ کی۔ہیڈ کوچ مصباح الحق ، باؤلنگ کوچ وقار یونس ، بیٹنگ کوچ یونس خان اور دیگر سپورٹ سٹاف نے دو روزہ پریکٹس میچ کے پہلے دن تمام کھلاڑیوں کی کارکردگی کا بغور جائزہ لیا۔واضح رہے کہ انگلینڈ کیخلاف ٹیسٹ اور ٹی ٹونٹی سیریز کیلئے وورسٹر میں موجود قومی ٹیم نے چار روز تک مسلسل پریکٹس کی اورہر دن دو ٹریننگ سیشنزہوئے تھے جس میں کھلاڑیوں نے بیٹنگ، باؤلنگ اور فیلڈنگ کی ڈرلز کے علاوہ جم ایکسرسائز پر بھی بھرپور توجہ دی تھی ۔ آفیشلز کے مطابق دو روزہ انٹر اسکواڈ میچ کا مقصد کھلاڑیوں کی صلاحیتوں کا جائزہ لینے سمیت انہیں ردھم میں لانے کیلئے مناسب ماحول مہیا کرنا ہے ۔ ٹیم مینجمنٹ نے مقابلے کیلئے جو حکمت عملی مرتب کی ، اس کے مطابق دو سائیڈز بنا کر نو ے اوورز کھیلنے کا موقع دیا گیا ۔ سب سے پہلے شان مسعود اور عابد علی بیٹنگ کیلئے گراؤنڈ میں داخل ہوئے اور انہیں اپنی صلاحیتوں کے اظہار کیلئے ایک گھنٹے کا وقت دیا گیا تھا۔دونوں کھلاڑیوں نے دفاعی انداز اپناتے ہوئے ابتدائی سیشن میں محمد عباس، محمد موسیٰ اور دیگر پیسرزکا سامنا کیا جبکہ لیگ سپنر یاسر شاہ نے بھی طویل سپیل کرایا۔ اس موقع پر سپن باؤلنگ کوچ مشتاق احمد ان کی کارکردگی کو نوٹ کرتے رہے ، بیٹنگ کے دوران عابد علی مشکلات سے دوچار نظر آئے ، اس دوران نسیم شاہ نے انہیں باؤنسر بھی کرایا ۔ واضح رہے کہ انگلش کنڈیشنز کو نظر میں رکھتے ہوئے سلپ پوزیشن پر چار کھلاڑیوں کو کھڑا کیا گیا تھا تاکہ انہیں کیچز کی اچھی پریکٹس ہو سکے ۔ میچ کے دوران باؤلنگ کوچ وقار یونس کی ہدایت پر باؤلرز نے شارٹ پچ گیندوں اور لائن و لینتھ پرتوجہ دی ۔ نسیم شاہ، فہیم اشرف، شاہین شاہ آفریدی ، سہیل خان اور محمد موسیٰ کو بھی باؤلنگ کا موقع دیاگیا۔ ون ڈے اور ٹی ٹونٹی کے کپتان بابر اعظم نے بھی بیٹنگ کا بھرپور مظاہرہ کرتے ہوئے گراؤنڈ کے چاروں جانب زور دار سٹروکس کھیلے ، ایک موقع پر فہیم اشرف نے انہیں رن آؤٹ کرنے کی بھی کوشش کی۔ واضح رہے کہ پریکٹس میچ سے قبل شان مسعود، یاسر شاہ اور محمد رضوان نے وکٹ کا جائزہ لیا جبکہ عابد علی نے ہلکی پھلکی بیٹنگ پریکٹس کی ، اس موقع پر تمام کھلاڑی وارم اپ ایکسر سائز کرتے بھی نظر آئے 