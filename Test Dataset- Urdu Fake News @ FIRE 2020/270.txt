وفاقی حکومت کا پہلی قومی الیکٹرک وہیکل پالیسی 2020 متعارف کرانے کا فیصلہ

وفاقی حکومت نے پہلی قومی الیکٹرک وہیکل پالیسی 2020 متعارف کرانے کا فیصلہ کیا ہے، پہلی نیشنل الیکٹرک وہیکل پالیسی 2020 کل وفاقی بجٹ میں پیش کی جائے گی۔

پہلے مرحلےمیں 30 فیصد موٹرسائیکلز، رکشے، بسیں اور ٹرکس بجلی پر چلیں گے جبکہ دوسرے مرحلے میں ملک بھر میں چھوٹی بڑی کاریں بھی بجلی پر چلیں گی۔

پہلی قومی الیکٹرک وہیکل پالیسی قومی اقتصادی کونسل نے منظور کرلی جبکہ وفاقی کابینہ قومی الیکٹرک وہیکل پالیسی کی کل بجٹ اجلاس سے قبل منظوری دے گی۔

دوسری جانب وزیر اعظم کے مشیر برائے موسمیاتی تبدیلی ملک امین اسلم کا کہنا ہے کہ 2030 تک 5 تا 10 لاکھ بجلی پر چلنے والی گاڑیاں شاہراہوں پر ہوں گی۔

ملک امین اسلم نے کہا کہ الیکٹرک وہیکل مینوفیکچرنگ کے لیےحکومت کئی طرح کی مراعات دے گی۔

اُنہوں نےکہا کہ مینوفیکچرنگ کے لیے سامان ڈیوٹی فری منگوایا جاسکے گا اور مینوفیکچرنگ کے لیے سیلز ٹیکس میں چھوٹ دی جائے گی۔

ذرائع کے مطابق پالیسی پر عملدرآمد سے 70 فیصد پیٹرول کی بچت ہوگی۔