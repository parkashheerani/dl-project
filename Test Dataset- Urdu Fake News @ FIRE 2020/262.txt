پاکستان پہلی بار کھیلوں کے لباس کا برآمدی آرڈر لینے میں کامیاب
سیالکوٹ میں قائم میسرز راجکو انڈسٹریز اب بیوگو باس کی جانب سے موصول ہونے برآمدی آرڈر کے تحت جرمن فٹ بال ٹیم کے لیے ٹی شرٹس تیار کرے گی۔

واضح رہے کہ پاکستانی اسپورٹس وئیر کمپنی کے ساتھ بین الاقوامی لگڑری فیشن برانڈ کا ملکی تاریخ میں یہ پہلا برآمدی معاہدہ ہے جسکی  ترسیل کا عمل اگست 2020 سے شروع ہونے کی توقع ہے۔
پاکستان ریڈی میڈ گارمینٹس مینوفیکچررز اینڈ ایکسپورٹرز ایسوسی ایشن کے چیف کوآرڈینیٹر اعجاز کھوکھر نے ایکسپریس کے استفسار پربتایاکہ مزکورہ پاکستانی برآمدکنندہ صنعت پہلے ہی فلا، کریبن، کاپا، یو ایچ ایل اسپورٹس اور دیگر بین الاقوامی برانڈز کے لیے کھیلوں کے لباس تیار کرکے برآمد کررہی ہے لیکن جرمن فٹبال ٹیم کے سرکاری سر پرستوں میں شامل ہیوگو باس کے ساتھ اس پہلے برآمدی معاہدے سے پائیدار تعلقات کا آغاز ہوگیاہے۔

انھوں نے بتایا کہ چین کے شہرووہان میں کورونا وباء سے آغاز اور وہاں تیار ہونے والی مصنوعات کی زائد قیمتوں کے باعث جرمن برانڈ پاکستان کے معیار کو دیکھتے ہوئے راغب ہوا ہے۔

مشیر برائے تجارت عبدالرزاق داؤد نے بھی اپنے ٹویٹر پیغام میں جرمنی کی سب سے بڑی کمپنی کی جانب سے برآمدی آرڈر کے حصول کو پریگما کی کوششیں قرار دیتے ہوئے کہاہے کہ لاہور میں پریگماکی ڈچ انڈسٹری ایسوسی ایشن موڈینٹ کے تعاون سے گذشتہ سال نومبر میں 35 ویں آئی اے ایف فیشن کنونشن ہیوگو باس کمپنی کو راغب کرنے میں مددگارثابت ہوا ہے ۔