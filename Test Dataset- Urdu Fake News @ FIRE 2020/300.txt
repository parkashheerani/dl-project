اسٹاک ایکسچینج،تیزی،36ہزار کی حدبھی بحال،66ارب منافع
447پوائنٹس کے اضافے سے انڈیکس 36142پربند،کاروباری حجم 47فیصد زائد

کراچی (بزنس رپورٹر )پاکستان اسٹاک مارکیٹ میں جمعرات کو بھی تیزی رہی جس کے باعث کے ایس ای 100 انڈیکس 36 ہزارکی سطح بھی عبورکرگیا،65فیصد کمپنیوں کے حصص کی قیمتوں میں اضافے کی بدولت سرمایہ کاروں کو 66 ارب سے زائد کا منافع ہوا تاہم کاروباری حجم 47فیصد زائد رہا۔ گزشتہ روز کاروباری ہفتے کے چوتھے روزبھی تیزی کا سلسلہ برقرار رہااورسرمایہ کاروں کی جانب سے منافع بخش کمپنیوں کے حصص کی خریداری میں بھرپور دلچسپی نظر آئی ۔ کاروبار کے اختتام پرکے ایس ای 100 انڈیکس 447 پوائنٹس کے اضافے سے 36142پوائنٹس پر بند ہوا،اسی طرح کے ایس ای 30 اور آل شیئرز انڈیکس میں بھی تیزی ہی۔ ۔ مجموعی طور پر378کمپنیوں کے حصص کا کاروبار ہوا جن میں سے 249کمپنیوں کے حصص کی قیمتوں میں اضافہ، 109 میں کمی اور20میں استحکام رہا۔مارکیٹ کا مجموعی سرمایہ بڑھ کر 68کھرب34ارب روپے ہو گیا۔