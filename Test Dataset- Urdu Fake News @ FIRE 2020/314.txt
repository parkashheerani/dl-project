پاکستان میں آن لائن گراسریز ڈیلیوری کی تلاش میں 300فیصد اضافہ
کراچی: پاکستان میں لاک ڈاؤن کے دوران آن لائن گراسریز ڈیلیوری کی تلاش میں 300فیصد اضافہ ہوگیا۔

گوگل ایشیا پیسفک کے انڈسٹری ہیڈ فار ساؤتھ ایشیا فراز اظہر کے مطابق انھوں نے مزید کہا کہ تحقیق سے معلوم ہوا ہے کہ صارفین بلند تر نفاست، زیادہ پائیدار اشیاء اور خدمات میں دلچسپی لیتے ہیں اور گذشتہ 12 مہینوں کے دوران، صحتمند تر طرز زندگی کی جانب ان کی رغبت کے اہم محرکات ہیں۔

گوگل کے مطابق 5میں سے 4 پاکستانی صارفین خریداری سے پہلے، مصنوعات آن لائن تلاش کرتے ہیں اور آن لائن سرچ اور وڈیو کے درمیان منتقل ہوتے رہتے ہیں۔ کورونا کی وبا کے دوران آن لائن گراسریز کی خریداری بڑھ گئی ہے۔
کورونا کی وبا سے قبل اور بعد میں آن لائن گروسریز ڈیلیوری کی تلاش میں 300فیصد اضافہ ہوچکا ہے۔صارفین کی جانب سے مصنوعات کی تلاش میں اپنے اردگرد اور قریبی فراہمی کے آپشن کے استعمال میں 138فیصد اضافہ ہوا ہے۔ اسی دوران ڈیلیوری کا آپشن استعمال کرنے کے رجحان میں ڈیڑھ گنا جبکہ تیز رفتار ڈیلیوری کے آپشن سرچ کرنے والوں کی تعداد میں 130فیصد اضافہ ہوا۔

گوگل کے مطابق پاکستانی انٹرنیٹ صارفین ماحول کے بارے میں فکر مند ہیں اور اس سے متعلق مواد کی تلاش میں تیزی سے اضافہ ہورہا ہے۔ ’’موسمیاتی تبدیلی‘‘ اور ’’الیکٹرک گاڑیوں‘‘سے متعلق مواد کی تلاش میں ڈیڑھ گنا اضافہ ہواہے جبکہ قابل تجدید توانائی کے بارے میں معلومات کی تلاش 130فیصد بڑھ گئی ہے۔

پاکستان میں گوگل سرچ استعمال کرنے والے ہوا کے معیار اور آلودگی کے واضح اثرات کے بارے میں بھی تجسس رکھتے ہیں کیوں کہ کلیئر اسکائز کی تلاش میں 300 فیصد اضافہ ہوا ہے، کلین ایئر کی تلاش میں 225 فیصد، صاف پانی کی تلاش میں 217فیصد اضافہ ہوا ہے۔