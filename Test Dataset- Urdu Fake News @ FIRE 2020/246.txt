 عالمی نمبر ایک ٹینس اسٹار جوکووچ کورونا وائرس کا شکار
عالمی نمبر ایک ٹینس اسٹار نوواک جوکووچ سمیت متعدد ٹینس کے کھلاڑی کورونا وائرس کا شکار ہو گئے ہیں جس سے کھیل کے مستقبل پر سوالیہ نشان لگ گیا ہے۔

سربیا سے تعق رکھنے والے نوواک جوکووچ نے مقامی میڈیا کو بتایا کہ وہ اور ان کی بیوی کا ٹیسٹ مثبت آیا ہے جبکہ ان کے بچے وائرس سے محفوظ رہے۔
جوکووچ نے کہا کہ جیسے ہی ہم بلگریڈ پہنچے تو ہم نے اپنا ٹیسٹ کرایا، میرا ٹیسٹ مثبت آیا اور میری طرح جیلینا کا بھی ٹیسٹ مثبت آیا البتہ ہمارے بچوں کے ٹیسٹ منفی آئے۔

ان کا کہنا تھا کہ میں وائرس کے ہر کیس کے لیے انتہائی معذرت خواہ ہوں، مجھے امید ہے کہ اس سے کسی کی صحت کو نقصان نہیں پہنچے گا اور ہر کوئی بہتر رہے گا، میں آئندہ 14 دن آئسولیشن میں رہوں گا اور پانچ دن بعد دوبارہ ٹیسٹ کراؤں گا۔

جوکووچ کو کورونا وائرس کی وبا کے دوران نمائشی ایونٹ کے انعقاد اور دیگر ملکوں سے کھلاڑیوں کو بلانے پر تنقید کا نشانہ بنایا جا رہا ہے۔
