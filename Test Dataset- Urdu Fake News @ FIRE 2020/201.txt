واٹس ایپ کا متعدد نئے فیچرز متعارف کرانے کا اعلان
واٹس ایپ نے متعدد نئے فیچر متعارف کرانے کا اعلان کیا ہے جو فیس بک کی زیرملکیت اپلیکشن میں آئندہ چند ہفتوں میں صارفین کو دستیاب ہوں گے۔

ان میں سے بیشتر فیچرز کے بارے میں تو پہلے سے ہی معلوم ہوچکا تھا کیونکہ وہ بیٹا ورژن میں آگئے تھے۔مگر اب کمپنی کی جانب سے اعلان کے بعد ہم جان چکے ہیں کہ وہ عام صارفین جلد استعمال کرسکیں گے۔

ان میں سے ایک فیچر نئے کانٹیکٹس کو آسانی سے ایڈ کرنے کے حوالے سے ہے اور اس مقصد کے لیے واٹس ایپ نے نیا کیو آر کوڈ متعارف کرایا ہے۔

اس فیچر کی بدولت صارف کسی دوسرے صارف کے کیو آر کوڈ کو اسکین کرکے کانٹیکٹس میں شامل کرسکے گا، یعنی فون نمبر کو ٹائپ کرنے کی ضرورت نہیں رہے گی۔

یہ فیچر کئی ماہ پہلے بیٹا ورژن میں آیا تھا اور اب تمام صارفین کے لیے متعارف کرایا جارہا ہے۔اسی طرح ایک فیچر ویڈیو کالز کے حوالے سے ہے جس کو مزید بہتر بنایا گیا ہے۔

ویڈیو کالز میں پہلے ہی 8 افراد تک سپورٹ فراہم کی جاچکی ہے، اب نئے فیچر کے تحت صارف کال میں شریک کسی فرد کے آئیکون کو کچھ دیر تک دبا کر فل اسکرین میں دیکھ سکے گا۔

اسی طرح گروپ چیٹس میں ایک ویڈیو آئیکون بھی دیا جارہا ہے تاکہ سنگل کلک سے گروپ ویڈیو کال شروع کی جاسکے، مگر یہ ان گروپس میں ہی نظر آئے گا جس میں لوگوں کی تعداد 8 یا اس سے کم ہوگی۔

ایک اور فیچر انیمیٹڈ اسٹیکر پیکس کا ہے جس کی آزمائش کچھ عرصے سے بیٹاورژن میں بھی ہورہی تھی۔

بظاہر یہ انیمیٹڈ اسٹیکرز واٹس ایپ کے موجودہ اسٹیکرز جیسے ہی ہیں بس ان میں انیمیشن کا اضافہ کیا گیا ہے۔

واٹس ایپ ورژن اور ڈیسک ٹاپ سروس کے لیے ایک نیا ڈارک موڈ بھی پیش کیا گیا ہے جو موبائل ایپس میں پہلے ہی دستیاب تھا۔

آخری فیچر کائی آپریٹنگ سسٹم پر کام کرنے والے فیچرز فون میں اسٹیٹس فیچر کا اضافہ ہے۔

واٹس ایپ کا کہنا تھا کہ ویب ورژن کے لیے ڈارک موڈ اور کائی او ایس کا اسٹیٹس فیچر اب لائیو ہے جبکہ دیگر فیچرز آئندہ چند ہفتوں میں صارفین کو دستیاب ہوں گے۔