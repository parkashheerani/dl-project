گاڑی کی ٹکر سے ایک شخص کی ہلاکت پر سری لنکن کرکٹر مینڈس گرفتار
سری لنکن کرکٹر کوشل مینڈس کی کار کو پیش آنے والے حادثے کے نتیجے میں ایک شخص کی ہلاکت کے بعد انہیں گرفتار کر لیا گیا۔

پولیس کے میڈیا یونٹ نے واقعے کی تصدیق کی کہ یہ حادثہ کولمبو کے جنوب میں واقع پنادورا میں رونما ہوا جس سے ایک مقامی شخص زخمی ہو گیا۔ واقعہ صبح 5 بجے رونما ہوا جس کے نتیجے میں زخمی ہونے والے 64 سالہ سائیکلسٹ کو ہسپتال منتقل کیا گیا لیکن وہ زخموں کی تاب نہ لاتے ہوئے دم توڑ گیا۔

کوشل مینڈس کو ممکنہ طور پر آئندہ 48 گھنٹوں میں پنادورا مجسٹریٹ کے سامنے پیش کیا جائے گا جبکہ پولیس نے معاملے کی تحقیقات کا آغاز کردیا ہے۔

پولیس کے ابتدائی بیان میں اس بات کا کوئی عندیا نہیں دیا گیا کہ مینڈس یا ہلاک شخص الکہل کے زیر اثر تھے۔ 
