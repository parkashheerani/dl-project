خالد وزیر: 1954 کے دورہ انگلینڈ کی سب سے متنازع سلیکشن، پاکستان کے لیے صرف دو ٹیسٹ کھیلنے والے کھلاڑی انتقال کر گئے
پاکستان کی کرکٹ کی تاریخ کا ایک دلچسپ باب 1954 کی وہ تاریخی ٹیسٹ سیریز ہے جو پاکستان نے انگلینڈ کے خلاف کھیلی تھی۔ اسی سیریز میں پاکستان کو میزبان ملک اور کرکٹ کے کھیل کے موجد ملک انگلینڈ کے خلاف ٹیسٹ میچ کرکٹ میں اپنی جیت بھی حاصل ہوئی تھی۔

اُس وقت کی ٹیم میں شامل تقریباً ہر کھلاڑی کا نام پاکستانی قوم کے ذہنوں میں نقش ہے تاہم انگلینڈ کے شہر چیسٹر میں گذشتہ روز 84 برس کی عمر میں انتقال کرنے والے خالد وزیر کا نام کم ہی لوگوں کو یاد ہوگا۔

خالد وزیر مڈل آرڈر بیٹسمین اور میڈیم فاسٹ بولر تھے اور انھوں نے 1954 کے دورہ انگلینڈ میں کھیلے گئے دو ٹیسٹ میچوں میں پاکستان کی نمائندگی کی تھی۔ دورے کے بعد انھوں انگلینڈ میں مستقل سکونت اختیار کر لی تھی۔

خالد وزیر تقسیم ہند سے قبل انڈیا کی طرف سے ٹیسٹ کرکٹ کھیلنے والے سید وزیر علی کے بیٹے اور سید نذیر علی کے بھتیجے تھے۔ انھوں نے اپنی ابتدائی تعلیم کراچی کے سینٹ پیٹرک سکول سے حاصل کی تھیخالد وزیر کا فرسٹ کلاس ریکارڈ غیر متاثر کن ہے۔ اسی لیے آج بھی لوگ اس بات پر حیرت کا اظہار کرتے ہیں کہ صرف دو فرسٹ کلاس میچز کھیلنے کے بعد 18 برس کی عمر میں وہ 1954 میں عبدالحفیظ کاردار کی قیادت میں انگلینڈ کا دورہ کرنے والی پاکستانی ٹیم میں کس طرح منتخب ہوگئے۔خالد وزیر کو لارڈز میں کھیلے گئے پہلے میچ میں ٹیسٹ کیپ دی گئی۔ اس وقت وہ حنیف محمد کے بعد ٹیم میں دوسرے سب سے کم عمر کھلاڑی تھے۔

لارڈز ٹیسٹ میں خالد وزیر پاکستان کی پہلی اننگز میں صرف 3 رنز بنا سکے۔ دلچسپ بات یہ ہے کہ انگلینڈ کی پہلی اننگز جو 117 رنز 9 کھلاڑی آؤٹ پر ڈکلیئر ہوئی، اس میں خالد وزیر کو ایک بھی اوور کرنے کا موقع نہ مل سکا۔

خالد وزیر نے اپنا دوسرا ٹیسٹ اولڈ ٹریفرڈ میں کھیلا۔ اس میچ میں بھی کپتان عبدالحفیظ کاردار نے انہیں ایک بھی اوور نہیں دیا جبکہ بیٹنگ میں انھوں نے پہلی اننگز میں 2 اور دوسری اننگز میں 9 رنز ناٹ آؤٹ سکور کیے۔

انگلینڈ کے اس دورے میں خالد وزیر سائیڈ میچوں میں بھی قابل ذکر کارکردگی کا مظاہرہ کرنے میں بری طرح ناکام رہے تھے۔ دورے میں کھیلے گئے سولہ فرسٹ کلاس میچوں میں وہ صرف 253 رنز بنانے میں کامیاب ہوسکے تھے جن میں ایک نصف سنچری شامل تھی جو انہوں نے ڈربی شائر کے خلاف بنائی تھی۔ یہ ان کے فرسٹ کلاس کیرئیر کی بھی واحد نصف سنچری تھی۔

اس دورے میں خالد وزیر صرف 9 وکٹیں حاصل کرنے میں کامیاب ہو پائے۔خالد وزیر نے اپنے اٹھارہ فرسٹ کلاس میچوں میں سے سولہ انگلینڈ کے دورے میں کھیلے تھے۔ دلچسپ بات یہ ہے کہ اسی دورے میں انھوں نے پاکستان اور لیسٹر شائر کے درمیان کھیلے گئے میچ میں سکورنگ بھی کی تھی۔

خالد وزیر ان چند کرکٹرز میں سے ایک ہیں جن کے فرسٹ کلاس کیریئر کا اختتام 19 برس کی عمر سے پہلے ہی ہوگیا۔

18 فرسٹ کلاس میچوں میں وہ مجموعی طور پر 14 وکٹیں حاصل کرنے کے ساتھ ساتھ 271 رنز بنانے میں کامیاب ہوسکے۔

خالد وزیر نے اپنا پہلا فرسٹ کلاس میچ مارچ 1953 میں دی ریسٹ الیون کی طرف سے پاکستان الیون کے خلاف کراچی میں کھیلا تھا اور پہلی اننگز میں حنیف محمد اور وزیر محمد جبکہ دوسری اننگز میں بھی وزیر محمد کو آؤٹ کیا تھا۔ تاہم بیٹنگ میں وہ قابل ذکر کارکردگی دکھانے میں ناکام رہے تھے۔

خالد وزیر نے فرسٹ کلاس کرکٹ سے الگ ہونے کے بعد 1957 میں لنکاشائر لیگ میں ایک میچ کھیلا تھا جس میں انہوں نے ستاون رنز دے کر پانچ وکٹیں حاصل کی تھیں۔

خالد وزیر نے 1955 میں رابنز الیون کی طرف سے منکڈ الیون کے خلاف میچ میں ونو منکڈ اور داتو پھڈ کر کی وکٹیں حاصل کی تھیں۔