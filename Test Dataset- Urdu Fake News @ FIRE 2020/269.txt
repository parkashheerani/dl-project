مزید 6 پاکستانی کمپنیز کو ایران میں آم برآمد کرنے کی اجازت مل گئی، مشیر تجارت
مشیر تجارت عبدالرزاق داؤد کا کہنا ہے کہ ایرانی وزارت زراعت نے مزید 6 پاکستانی کمپنیوں کو آموں کی ایران برآمد کی اجازت دے دی ہے۔

مشیر تجارت عبدالرزاق داؤد سے ایرانی سفیر نے اسلام آباد میں ملاقات کی ہے، جس میں ایرانی سفیر نے پاکستان کی طرف سے تفتان بارڈر کھولنے کے اقدام کو سراہا ہے۔

عبدالرزاق داؤد نے کہا کہ کوئٹہ میں ایرانی قونصلیٹ آم کی شپمنٹ کے ڈاکومنٹس کی تصدیق کرے گا۔

انہوں نے کہا کہ ایرانی قونصلیٹ روزانہ پاکستانی آموں کی 30 شپمنٹس کے کاغذات کی تصدیق کرے گا۔

مشیر تجارت نے کہا کہ پاکستانی آم ایرانی ٹرکوں کے ذریعے ایران برآمد کیے جائیں گے، جبکہ ایرانی ٹرک بارڈر سے پاکستانی آم ایران لے جائیں گے۔

عبدالرزاق داؤد نے کہا کہ ایران، پاکستانی آموں کی ایران اور وسطی ایشیائی ممالک تک برآمد کے لیے مکمل تعاون کرے گا۔

انہوں نے کہا کہ ایرانی سفیر وزرات تجارت سے مسلسل رابطے میں رہیں گے، آموں کی برآمد کے دوران کوروناوائرس سے بچاؤ کی احتیاطی تدابیر اختیار کی جائیں گی۔